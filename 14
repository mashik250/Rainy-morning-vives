‘বাংলাদেশ উর্দুভাষী অধিকার আন্দোলন’ নামে নতুন একটি সংগঠনের আত্মপ্রকাশ ঘটেছে। সোমবার (১৯ মে) ঢাকা রিপোর্টার্স ইউনিটিতে এ উপলক্ষে আয়োজিত আলোচনাসভায় সংগঠনটির পক্ষ থেকে ক্যাম্পে বসবাসরত উর্দুভাষীদের মর্যাদাপূর্ণ পুনর্বাসন নিশ্চিত করাসহ আট দফা দাবি তুলে ধরা হয়েছে।

এ সময় উর্দুভাষীদের মর্যাদাপূর্ণ পুনর্বাসন ছাড়াও দাবিনামায় বলা হয়, পুনর্বাসন না হওয়া পর্যন্ত কোনো ক্যাম্প উচ্ছেদ করা যাবে না। ক্যাম্পে নাগরিক সুযোগ-সুবিধা নিশ্চিত করতে হবে। সরকারি চাকরি ও শিক্ষাপ্রতিষ্ঠানে উর্দুভাষী জনগোষ্ঠীর অভিগম্যতার ব্যবস্থা করতে হবে। 

উর্দুভাষী অধিকার আন্দোলনের ঘোষণাপত্রে বলা হয়, ২০০৮ সালে মহামান্য হাইকোর্টের রায়ের মাধ্যমে বাংলাদেশে বসবাসরত সব উর্দুভাষী বাংলাদেশি বাংলাদেশের নাগরিকের মর্যাদা দেওয়া হয়। ওই রায়ের ভিত্তিতে উর্দুভাষী জনগোষ্ঠী তাদের জাতীয় পরিচয়পত্র এবং সুনাগরিক হিসেবে ভোটাধিকারের অধিকার পায় এবং সে ভোটাধিকার তারা স্থানীয় ও জাতীয় নির্বাচনে প্রয়োগ করে আসছে। কিন্তু ঢাকাসহ দেশের ৯টি জেলায় ১১৬টি ক্যাম্পে আধুনিক সব মৌলিক মানবিক সুযোগ সুবিধা থেকে বঞ্চিত হয়ে মানবেতর জীবনযাপন করতে বাধ্য হচ্ছে তিন লাখ উর্দুভাষী।
